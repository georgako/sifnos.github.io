<link rel="stylesheet" type="text/css" href="../style.css" />
<link href="https://fonts.googleapis.com/css?family=Roboto+Slab:300&amp;subset=greek" rel="stylesheet">
<h2 align="center">Σίφνος - Οδηγός</h2>

### Χωριά-Οικισμοί

Πρωτεύουσα του νησιού είναι η **Απολλωνία**. Εκεί κινείται κυρίως η νυχτερινή ζωή και συγκεκριμένα στο “Στενό”. Στα πέριξ θα βρεις ΑΤΜ (Alpha Bank, Τράπεζα Πειραιώς, Eurobank, Εθνική), πολύ οργανωμένο φαρμακείο καθώς και ζαχαροπλαστεία - καφέ για το πρωινό σου.

Ο **Αρτεμώνας** είναι ένας πολύ σικ οικισμός με πολύ όμορφα σπίτια και προτείνω να κάνεις βόλτα στα μονοπάτια του αργά το απόγευμα. Τα τελευταία χρόνια έχει “ανέβεί” αρκετά με αποτέλεσμα να έχουν ανοίξει αρκετά μαγαζιά και να κρατάει κόσμο και τα βράδια.

Μεταξύ Αρτεμώνα και Απολλωνίας είναι το **Άνω Πετάλι**. Αξίζει να ξεκινήσει κανείς με τα πόδια από τον Αρτεμώνα και να καταλήξει στην Απολλωνία, επίπεδο δυσκολίας “εύκολο”.

Οι **Καμάρες** είναι το λιμάνι. Συνήθως τα λιμάνια στις Κυκλάδες είναι μέτρια. Εδώ αντιθέτως υπάρχουν αρκετά πράγματα να κάνεις. Μπάνιο - φαγητό - ψώνια.

Το **Κάστρο** είναι η πρώην πρωτεύουσα του νησιού. Είναι από τα μέρη που δεν πρέπει να χάσεις. Συνιστώ να πας την ώρα που αρχίζει να πέφτει ο ήλιος, να βρεις τον περιφερειακό και να κατέβεις στο εκκλησάκι των 7 μαρτύρων. Είναι κάτι το μοναδικό. Κατόπιν κάνε βόλτες μέσα στην κάστρο-πολιτεία που σφύζει από ζωή.  


### Παραλίες

**Πλατύς γιαλός**: Μεγάλη ωραία αμμουδιά, με μπαράκια. Προτείνω είτε να κάτσεις κάτω από το Palmira, είτε να προχωρήσεις σχεδόν προς το τέλος της παραλίας και να κάτσεις κάτω από το καφέ Mostra.

**Βαθύ**: Μεγάλη επίσης αμμουδιά. Μπορείς να κάτσεις είτε στο ύψος του ξενοδοχείου “Ελιές”, στα αλμυρίκια, είτε στο τέρμα της (αριστερά) να είσαι και μόνος.

**Τσόπος**: Φοβερό μικρό κολπάκι που είναι μόνο άμμος και θα είσαι σχεδόν μόνος. Είναι ακριβώς δίπλα από το Βαθύ. Πας και περπατώντας μέσα στο νερό, έχεις και την επιλογή για μονοπάτι. Ο καλύτερος τρόπος για να φτάσεις εκεί είναι πηγαίνοντας για το Βαθύ να ακολουθήσεις την πινακίδα που λέει “Τσόπος”. Θα αφήσεις το αυτοκίνητο μέσα στο χωράφι με τις ελιές και θα περπατήσεις προς την παραλία. Στα δεξιά σου προσπέρασε τα βράχια που βλέπεις και έφτασες!

**Καμάρες**: Η παραλία του λιμανιού. Αμμουδιά αξιοπρεπέστατη. Δεν υπάρχει λόγος να την χάσεις. Κάθισε κοντά στον Ίσαλο (με πολύ καλό φαγητό) ή προς την άλλη μεριά κοντά στο Old Captains.

**Χρυσοπηγή**: Φοβερό σκηνικό, παρόλα αυτά έχει σε κάποια σημεία πλάκες και κάποιους μπορεί να τους ενοχλεί. Το καλύτερο σημείο για μένα (μόνο άμμος) είναι εκεί που ξεκινάει η ταβέρνα Τσαπής, σχεδόν στην μέση της παραλίας.

**Γλυφό**: Μικρός κόλπος με δροσερά νερά. Έχει αλμυρίκια, οπότε καλό είναι να πας νωρίς για να βρεις θέση. Το καλό του σημείο είναι στα αριστερά όπως κοιτάμε την θάλασσα, δηλαδή ακριβώς εκεί που θα σε βγάλει το μονοπάτι. Για να πας οδηγείς προς Φάρο, αφήνεις το αυτοκίνητο στο πάρκινγκ και περπατάς 200 μέτρα στο μονοπάτι. Μπορείς να κάνεις μπάνιο και στον Φάρο, αλλά συνήθως εκεί πάνε οικογένειες με παιδάκια.

**Χερρόνησος**: Ψαροχώρι με μικρή παραλία. Αξίζει μια επίσκεψη αν έχεις πάει σε όλα τα προηγούμενα. Αν δεν έχει κόσμο είναι ήσυχα για να κανείς μια βουτιά.  

**7 μάρτυρες**: Αν ο καιρός το επιτρέπει να πας στα βράχια κάτω και να αράξεις για βουτιές. Δεν υπάρχει παραλία, είναι βράχια. Το σκηνικό όμως σε αποζημιώνει με το παραπάνω. Προτείνεται για απογευματινή βουτιά.


### Φαγητό

**Τρουλάκι**: Στον δρόμο για Χερρόνησο (βολεύει αν έχεις πάει για μπάνιο στις Καμάρες) υπάρχει ένα εστιατόριο στο πουθενά που βλέπει το ηλιοβασίλεμα. Φαγητό πολύ καλό, με δικά τους κρέατα. Μουσική υπόκρουση Χατζηδάκις και Μπετόβεν. Μην το χάσεις!

**Camaron στις Καμάρες**: Ωραία πίτσα, σαλάτες, ζυμαρικά. Value for money.

**Σίμος στις Καμάρες**: Μαγειρευτά. Μεγάλες μερίδες. Τιμές πολύ καλές.

**Μερόπη στις Καμάρες**: Τα ίδια με προηγουμένως.

**Λεωνίδας στο Κάστρο**: Λίγο πιο τσιμπημένο αλλά έχει πολύ καλό φαγητό. Ρεβίθια και μουσακάς είναι από τα πολύ αγαπημένα.

**Άστρο στο Κάστρο**: Ταβέρνα με καλή κουζίνα. Μαγειρευτά, λεμονάτα και ψητά. Καλό.

**Κελάρι στο Κάτω Πετάλι**: Θέλει λίγο να έχεις το νου σου για να το βρεις. Οικογενειακή ταβέρνα με πολύ καλό φαγητό. Καλά ρεβίθια και μαστέλο.

**Τσικάλι**: Την μέρα που θα πας για μπάνιο στο Βαθύ, θα πας στα δεξιά της παραλίας, θα περάσεις τον Άγιο Ταξιάρχη και θα φας εκεί, στην πρώτη ταβέρνα. Οικογενειακή επιχείρηση, σταθερή αξία.  

**Δρακάκης**: Στην Απολλωνία βράδυ για μεζέδες και ρακόμελα.  Δεν το χάνεις με τίποτα. Εξαιρετικός σε όλα του! Πήγαινε λίγο νωρίς γιατί περνάει όλη η Σίφνος από εκεί.

**Μωσαϊκό**: Στον Αρτεμώνα για μεζέδες. Το φαγητό είναι πολύ καλό. Ίσως να προτιμούσα τις μερίδες λίγο μεγαλύτερες. Ρώτησε για το γλυκό της ημέρας!

**Ωμέγα 3**: Μιλάμε για γκουρμέ επίπεδο άρα και αρκετά τσιμπημένο. Δίκη σου επιλογή αν θα πας. Θεωρείται ένα από τα κορυφαία. Αξίζει να πας βραδάκι για να δεις τον Πλατύ Γιαλό νύχτα.

**Mama Mia**: Ιταλικό, λίγο τσιμπημένο. Το φαγητό είναι εξαιρετικό.


### Μικρά αλλά σημαντικά hints

Στον Αρτεμώνα θα πάρεις αμυγδαλωτά από τον **Γρηγόρη**. Οτιδήποτε έχει είναι καταπληκτικό.

Στο ραδιόφωνο σου θα βάλεις όσο θα είσαι στο νησί να παίζει **RadioActive 91,3**

Για πρωινό θα πας στον **Ραμπαγά**. Έχει ένα combo στα 12 ευρώ που αξίζει πολύ τα χρήματά του.

Για ποτό εγώ πηγαίνω στο **Δόλωμα**, στην **Μανταλού** και για πιο χαλαρά στον Ραμπαγά. Ανάλογα τα γούστα θα βρεις τα μαγαζιά στο Στενό που σου κάνουν. Γνωστό είναι και το **Μπότζι**.

Θα πας οπωσδήποτε να δεις την "φάση" του Κώστα - Κουβανού. Το μαγαζί είναι στο Κάστρο και λέγεται **Κavos**. Όλοι λέμε πάμε στον Κώστα - στο "Κω" - στον Μπανάνα. Τα λόγια περισσεύουν.

Στον Αρτεμώνα θα πας στο **Κίτρινο Ποδήλατο** να φας γενικά ωραία γλυκά αλλά η σοκολατόπιτά του είναι πολύ δυνατή.

Βραδάκι καθώς γυρνάς από ποτό στο Στενό αν θες γλυκό έχεις 2 επιλογές. Είτε σταματάς στους **3 ξανθούς αγγέλους** για λουκουμάδες ή ρυζόγαλο (!) ή λίγο πιο κάτω μπαίνεις στο μικρό μαγαζάκι του **Γεροντόπουλου** και παίρνεις παγωτό.

Την μέρα που θα πας να φας στο Τρουλάκι θα πας με το αυτοκίνητο στον **Άγιο Συμεών** να χαζέψεις την θέα. Αν συμπέσει εκείνη την ώρα να έρχεται πλοίο στις Καμάρες, το σκηνικό είναι εντυπωσιακό.

**Κεραμικά** μπορείς να αγοράσεις από όλους. Κάθε ένας έχει το στυλ του.

Αν έχει **πανηγύρια** όταν θα πας μπορείς να επισκεφτείς κάποιο από αυτά. Ρώτησε τους ντόπιους.

Στον Αρτεμώνα υπάρχει θερινό σινεμά δωρεάν. Για το πρόγραμμα μπορείς να δεις στην σελίδα του **Cine Dragatsi**.

Στο Κάστρο ωραία γλυκά έχει το **Κονάκι**.

Καλό σουβλάκι (νομίζω) δεν θα βρεις σε κανένα νησί. Αξιοπρεπές έχει στην **Περατζάδα**.
