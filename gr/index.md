<link rel="stylesheet" type="text/css" href="style.css" />
<h1 align="center">Σίφνος - Οδηγός επιβίωσης</h1>

### Χωριά-Οικισμοί

Η πρωτεύουσα του νησιού είναι η Απολλωνία. Εκεί κινείται κυρίως η νυχτερινή ζωή και συγκεκριμένα στο “Στενό”. Επιπλέον θα βρεις ΑΤΜ (Alpha Bank, Piraeus, Eurobank, Ethniki), πολύ οργανωμένο φαρμακείο καθώς και ζαχαροπλαστεία και καφέ για το πρωινό σου.

Ο Αρτεμώνας είναι ένας πολύ σικ οικισμός με πολύ όμορφα σπίτια. Μπορείς να κανείς ωραία βόλτα στα μονοπάτια του. Τα τελευταία χρόνια έχει “ανεβεί” αρκετά με αποτέλεσμα νέα μαγαζιά να έχουν ανοίξει και να τραβάει και κόσμο τα βράδια.

Μεταξύ Αρτεμώνα και Απολλωνίας είναι το Άνω Πετάλι. Αξίζει να ξεκινήσει κανείς με τα πόδια από Αρτεμώνα και να καταλήξει στην Απολλωνία, επίπεδο δυσκολίας “εύκολο”.

Οι Καμάρες είναι το λιμάνι. Συνήθως τα λιμάνια στις Κυκλάδες είναι μέτρια. Εδώ αντιθέτως υπάρχουν αρκετά πράγματα να κάνεις. Μπάνιο, φαγητό, ψώνια.

Το Κάστρο είναι η πρώην πρωτεύουσα του νησιού. Είναι από τα μέρη που δεν πρέπει να χάσεις. Αξίζει να πας την ώρα που αρχίζει να πέφτει ο ήλιος. Να βρεις τον περιφερειακό και να κατέβεις στο εκκλησάκι των 7 μαρτύρων. Είναι κάτι το μοναδικό. Κατόπιν κάνε βόλτες μέσα στην καστροπολιτεία που σφύζει από ζωή.  

### Παραλίες

**Πλατύς γιαλός**: Μεγάλη ωραία αμμουδιά, με μπαράκια. Αξίζει είτε να κάτσεις κάτω από το Palmira, είτε να προχωρήσεις σχεδόν προς το τέλος και να κάτσεις κάτω από την Mostra.

**Βαθύ**: Μεγάλη αμμουδιά. Αξίζει να κάτσεις είτε στο ύψος του ξενοδοχείου “Ελιές”, στα αλμυρίκια, είτε στο τέρμα της (αριστερά) να είσαι και μόνος.

**Τσόπος**: Φοβερό μικρό κολπάκι που είναι μόνο άμμος. Θα είσαι σχεδόν μόνος. Είναι ακριβός δίπλα από το Βαθύ. Πας και περπατώντας μέσα στο νερό. Υπάρχει και μονοπάτι. Ο καλύτερος τρόπος να φτάσεις εκεί είναι πηγαίνοντας για το Βαθύ να ακολουθήσεις την πινακίδα που λέει “Τσόπος”. Θα αφήσεις το αυτοκίνητο μέσα στο χωράφι και θα περπατήσεις στην παραλία. Στα δεξιά σου πέρασε τα βράχια που βλέπεις και έφτασες.

**Καμάρες**: Η παραλία του λιμανιού. Αμμουδιά αξιοπρεπέστατη. Δεν υπάρχει λόγος να την χάσεις. Κάθισε κοντά στον Ίσαλο ή προς την άλλη μεριά κοντά στο Old Captains.

**Χρυσοπηγή**: Φοβερό landscape. Παρόλα αυτά έχει σε κάποια σημεία πλάκες, κάποιους μπορεί να τους ενοχλεί. Το καλύτερο σημείο (μόνο άμμος) είναι εκεί που ξεκινάει η ταβέρνα Τσαπής, σχεδόν στην μέση της παραλίας.

**Γλυφό**: Μικρός κόλπος με δροσερά νερά. Έχει αλμυρίκια, οπότε καλό είναι μάπας νωρίς να βρεις θέση. Το καλό του σημείο είναι στα αριστερά όπως κοιτάμε την θάλασσα. Δηλαδή ακριβώς μόλις σε βγάλει το μονοπάτι. Για να πας οδηγείς προς Φάρο. Αφήνεις το αυτοκίνητο στο Πάρκινγκ και περπατάς 200 μέτρα το μονοπάτι. Μπορείς να κάνεις μπάνιο και στον Φάρο, αλλά συνήθως πάνε οικογένειες με παιδάκια.

**Χερρόνησος**: Ψαροχώρι με μικρή παραλία. Αξίζει μια επίσκεψη αν έχεις πάει σε όλα τα προηγούμενα. Αν δεν έχει κόσμο είναι ήσυχα για να κανείς μια βουτιά.  

**7 μάρτυρες**: Αν ο καιρός το επιτρέπει αξίζει να πας στα βράχια κάτω και να αράξεις για βουτιές. Δεν υπάρχει παραλία είναι βράχια. Το σκηνικό όμως σε αποζημιώνει.

### Φαγητό

**Τρουλάκι**: Στον δρόμο για Χερρόνησο (βολεύει αν έχεις πάει για μπάνιο και στις Καμάρες) υπάρχει ένα εστιατόριο στο πουθενά που βλέπει το ηλιοβασίλεμα. Φαγητό πολύ καλό, με δικά τους κρέατα. Μουσική υπόκρουση Χατζηδάκη και κλασική μουσική.

**Camaron στις Καμάρες**: Ωραία πίτσα, σαλάτες, ζυμαρικά. Value for money.

**Σίμος στις Καμάρες**: Μαγειρευτά. Μεγάλες μερίδες. Τιμές πολύ καλές.

**Μερόπη στις Καμάρες**: Τα ίδια με προηγουμένως.

**Λεωνίδας στο Κάστρο**: Λίγο πιο τσιμπημένο αλλά έχει πολύ καλό φαγητό. Ρεβίθια και Μουσακάς είναι από τα αγαπημένα.

**Άστρο στο Κάστρο**: Ταβέρνα με καλή κουζίνα. Μαγειρευτά, λεμονάτα και ψητά. Καλό.

**Κελάρι στο Κάτω Πετάλι**: Θέλει λίγο να έχεις το νου σου για να το βρεις. Οικογενειακή ταβέρνα με πολύ καλό φαγητό. Καλά ρεβίθια και μαστέλο.

**Τσικάλι**: Την μέρα που θα πας για μπάνιο στο Βαθύ, θα πας στα δεξιά της παραλίας, θα περάσεις τον Άγιο Ταξιάρχη και θα φας εκεί, στην πρώτη ταβέρνα. Οικογενειακή επιχείρηση, σταθερή αξία.  

**Δρακάκης**: Στην Απολλωνία βράδυ. Μεζέδες.  Δεν το χάνεις με τίποτα. Εξαιρετικός.

**Μωσαϊκό**: Στον Αρτεμώνα. Μεζέδες. Το φαγητό είναι πολύ καλό. Την τελευταία φορά όμως που πήγα το βρήκα ακριβό και με αργό πολύ σέρβις. Ίσως να ήταν η μέρα 15/8.

**Ωμέγα 3**: Μιλάμε για γκουρμέ επίπεδο. Δίκη σου επιλογή αν θα πας. Θεωρείται ένα από τα top. Είναι πολύ καλό. Αξίζει να πας βραδάκι για να δεις τον Πλατύ Γιαλό νύχτα.

**Mama Mia**: Ιταλικό τσιμπημένο. Έχω πάει πολλές φορές, το φαγητό είναι εξαιρετικό. Πουλάει όμως αρκετά όνομα.

### Μικρά αλλά σημαντικά hints

Στον Αρτεμώνα θα πάρεις αμυγδαλωτά από τον **Γρηγόρη**. Οτιδήποτε έχει είναι εξαιρετικό.

Στο ραδιόφωνο σου θα βάλεις όσο θα είσαι στο νησί να παίζει **RadioActive 91,3**

Για πρωινό θα πας στον **Ραμπαγά**. Έχει ένα combo στα 12 ευρώ που αξίζει πολύ τα χρήματά του.

Για ποτό εγώ πηγαίνω στο **Δόλωμα** και για πιο χαλαρά στον Ραμπαγά. Ανάλογα τα γούστα θα βρεις τα μαγαζιά στο Στενό που σου κάνουν. Γνωστό είναι και το **Μπότζι**.

Θα πας οπωσδήποτε να δεις την φάση του Κώστα - Κουβανού. Το μαγαζί είναι στο Κάστρο λέγεται **Cavos**. Όλοι λέμε πάμε στον Κώστα, στο Κω, στον Μπανάνα. Τα λόγια περισσεύουν.

Στον Αρτεμώνα θα πας στο **Κίτρινο Ποδήλατο** να φας γενικά ωραία γλυκά αλλά η σοκολατόπιτά του είναι πολύ δυνατή.

Βραδάκι καθώς γυρνάς από ποτό στο Στενό αν θες γλυκό έχεις 2 επιλογές. Είτε σταματάς στους **3 ξανθούς αγγέλους** για λουκουμάδες ή ρυζόγαλο (!) ή παρακάτω μπαίνεις στο μικρό μαγαζάκι του **Γεροντόπουλου** και παίρνεις παγωτό.

Την μέρα που θα πας να φας στο Τρουλάκι θα πας με το αυτοκίνητο στον **Άγιο Συμεών** να χαζέψεις την θέα. Αν πέσει εκείνη την ώρα να έρχεται πλοίο στις Καμάρες είναι εντυπωσιακό.

**Κεραμικά** μπορείς να αγοράσεις από όλους. Κάθε ένας έχει το στυλ του.

Αν έχει **πανηγύρια** όταν θα πας μπορείς να επισκεφτείς κάποιο από αυτά. Είναι αρκετά ενδιαφέρον γεγονός.

Στον Αρτεμώνα υπάρχει θερινό σινεμά δωρεάν. Για το πρόγραμμα μπορείς να δεις στην σελίδα του **Cine Dragatsi**.

Στο Κάστρο ωραία γλυκά έχει το **Κονάκι**.

Σουβλάκι πολύ καλό εύκολα δεν θα βρεις σε κανένα νησί (νομίζω). Αξιοπρεπές έχει στην **Περατζάδα**.
